# Loka-Orð, hvers vegna?

**Hvers vegna að smíða nýjan rafrænan orðagagnagrunn fyrir íslensk orð frá grunni? Eru slíkir grunnar ekki til nú þegar? Er ekki verið að finna upp hjólið upp á nýtt bara?**

Vissulega hafa verið smíðaðir rafrænir íslenskir orðagrunnar, einn slíkur grunnur er "Beyging íslensks nútímamáls" eða BÍN, sem er í eigu Stofnunar Árna Magnússonar í íslenskum fræðum. Hafist var handa við að byggja þennan orðagrunn 2002 og var fyrsti áfangi þeirrar vinnu fjármagnaður með svokölluðum "tungutækniátaks"-styrk frá sjálfu Menntamálaráðuneytinu. Smíði svona orðagrunns er vissulega stórt verkefni, fyrsta útgáfan var tilbúin 2004, innihélt 173.389 beygingardæmi og var birt á vefsíðu Orðabókar Háskólans 2004.

Árið 2005 var veittur styrkur úr Tækniþróunarsjóði til að gera gagnagrunn fyrir BÍN og var þá byggt ofan á fyrrgreindan orðagrunn, fyrirtækið Spurl hafði umsjón með því verki. Ný vefsíða leit dagsins ljós árið 2007 en þá var Orðabók Háskólans orðinn hluti af Stofnun Árna Magnússonar í íslenskum fræðum og Spurl orðinn hluti af Já ehf. Frá 2009-11-11 hefur aðgangur að gögnum úr BÍN til máltækninota verið opinn á vefsíðu BÍN.

* Sjá nánar á [bin.arnastofnun.is - "Um Beygingarlýsinguna" (2013-10-01, lesið 2019-09-21)](http://bin.arnastofnun.is/umBIN/).

**En er þetta ekki hið besta mál? Hvað er að því að nota BÍN orðagrunninn?**

Eitt orð, skilmálar! Eftirfarandi skilmálar voru settir á notkun BÍN gagnagrunnsins.

> **Almennir skilmálar um notkun, birtingu og framsal gagna úr BÍN**
>
> 1. Réttindi á sviði hugverkaréttar að BÍN, hvort sem um ræðir höfundarétt, skyld réttindi, hönnun, vörumerkjarétt eða önnur réttindi er nú er að finna í lögum eða síðar kunna að verða í lög leidd eru á hendi Stofnunar Árna Magnússonar í íslenskum fræðum.
> 2. Skylt er að geta rétthafa BÍN á ótvíræðan hátt í notendaviðmóti í þeim máltæknibúnaði og öðrum afurðum sem gerð eru samkvæmt samningum um notkun á gögnum úr BÍN.
> 3. Framsal gagna úr BÍN, að hluta eða í heild, til þriðja aðila er óheimilt. Leyfilegt er að láta gögn úr BÍN fylgja hugbúnaði sé tryggt að notkunin brjóti ekki í bága við notendaskilmála BÍN og að þriðji aðili undirgangist skilmálana að öllu leyti.
> 4. Birting eða endurgerð beygingardæma úr BÍN er óheimil. Leyfi til notkunar á BÍN nær ekki til vinnu við beygingarforrit sem unnið er upp úr gögnum úr BÍN nema með sérstökum samningi.
> 5. Breyting á gögnum er óheimil, að því marki sem hún kemur fram í afurðum eða niðurstöðum sem stangast á við upprunaleg gögn úr BÍN og gefa villandi eða rangar málfræðilegar upplýsingar, enda er skylt að geta rétthafa BÍN í notendaviðmóti í öllum afurðum sem unnin eru úr BÍN, sbr. 2. gr. hér.
> 6. Höfundar eiga rétt á verkum sem unnin eru samkvæmt samningum um notkun á BÍN. Tilkynna ber SÁ um slík verk og jafnframt að veita stofnuninni óframseljanlegan nýtingarrétt á þeim án endurgjalds, sé þess óskað.
> 7. SÁ ábyrgist ekki að BÍN henti fyrir tiltekna notkun eða tilteknar aðstæður. Stofnunin ber undir engum kringumstæðum ábyrgð gagnvart notanda á tjóni vegna notkunar BÍN, þar með talið óbeinu tjóni, svo sem tapaðri viðskiptavild eða töpuðum ágóða.
> 8. Skilmálar þessir gilda um gögn úr BÍN sem sótt eru á vefsetrið bin.arnastofnun.is/mimisbrunnur/. Ítrekað er að öll afritun BÍN-vefsíðunnar er bönnuð án leyfis.

* [bin.arnastofnun.is - "Skilmálar" (2013-10-01, lesið 2019-09-21)](http://bin.arnastofnun.is/gogn/skilmalar/)

Ofangreindir skilmálar virðast að auki ekki vera tæmandi eða nægilega vel lýst, sjá eftirfarandi dæmi.

> Forritarinn David Blurton varði hundrað klukkustundum í að smíða heimasíðuna tala.is. Markmið síðunnar var að auðvelda honum og öðrum útlendingum að læra íslensku. Á vefsíðunni notaði hann gagnagrunn um beygingardæmi sem birt eru á síðu Stofnunar Árna Magnússonar.
>
> ..
>
> Brotið fólst í því að sérstakar málfræðilega athugasemdir verða að fylgja ákveðnum íslenskum orðum.

* [Fréttatíminn.is - "Ómögulegt að hjálpa íslenskri tungu" (2016-03-11)](https://www.frettatiminn.is/omgogulegt-ad-hjalpa-islenskri-tungu/) ath: þessi frétt er ekki lengur aðgengileg frettatiminn.is en er enn aðgengileg á [issuu.com](https://issuu.com/frettatiminn/docs/11_03_2016_lr/4)

Dæmi um þetta, ef þú ætlar að birta beygingarmyndir orðsins "hönd" og notar BÍN gagnagrunninn, er þér skylt að birta svokallaða "Athugið" athugasemd um beygingarmyndirnar ásamt rétthafa BÍN. Þetta var ekki uppfyllt á vefnum tala.is og var tilgreint sem brot á skilmálum vefsins.

* Sjá beygingarmynd orðsins "hönd" á [bin.arnastofnun.is - "hönd"](http://bin.arnastofnun.is/leit/?q=h%C3%B6nd).

En lítum snöggvast framhjá því sem sagan hefur sýnt okkur, að ofangreindir skilmálar séu ekki tæmandi, margt má þó lesa úr þeim, þrátt fyrir að þeir séu ekki tæmandi. Berum ofangreinda skilmála saman við hina svokölluðu MIT skilmála, í grófum dráttum eru skilmálar MIT svohljóðandi:

	Permissions

	[allowed] Commercial use
 	[allowed] Distribution
 	[allowed] Modification
 	[allowed] Private use

 	Conditions

 	[required] License and copyright notice

 	Limitations

 	[not fulfilled] Liability
 	[not fulfilled] Warranty

* sjá [choosealicense.com - "MIT License"](https://choosealicense.com/licenses/mit/)

Ef við reynum að fylla út samskonar grófa lýsingu á skilmálum Árnastofnunar vegna BÍN orðagrunnsins liti hún einhvernveginn svona út:

 	Conditions

 	[required] License and copyright notice (liður 2)
 	[required] Source Code Ownership Extradition (Framsal frumkóða til höfunda BÍN, liður 6)

 	Limitations

 	[not allowed] Commercial use (liður 4)
 	[not allowed] Distribution (liður 3)
 	[not allowed] Modification (liður 5)
 	[not allowed] Private use (liður 4, ströng túlkun)
 	[not fulfilled] Liability (liður 7)
 	[not fulfilled] Warranty (liður 7)

Skilmálarnir leyfa í raun ekkert, og að auki er erfitt að túlka lið 6 öðruvísi en að hann innihaldi kröfu um framsal frumkóða verkefna sem byggja á orðagrunni BÍN til höfunda BÍN sé þess óskað.

Þetta drepur allan hvata til að nota BÍN orðagrunninn í sjálfstæð nýsköpunarverkefni þar sem viðkomandi má eiga von á því að þurfa að veita stofnuninni óframseljanlegan nýtingarrétt á nýsköpunarverkefni sínu án endurgjalds.

> Beygingarlýsing íslensks nútímamáls (BÍN) er sprottin upp úr tungutækniátaki stjórnvalda eftir aldamótin. Í því átaki var meðal annars sett það skilyrði að gögn sem yrðu til í átakinu yrðu öllum aðgengileg, en ekki ókeypis. Stjórnvöld vildu að gögnin stæðu undir viðhaldi með tíð og tíma. Þróun BÍN var haldið áfram á Orðabók Háskólans, síðar SÁM, og árið 2009 var horfið frá fyrri stefnu stjórnvalda og gjaldtöku hætt.
>
> Frá upphafi hafa öll beygingardæmi í BÍN verið öllum opin á vefsíðu stofnunarinnar og að sjálfsögðu er heimilt að setja tengla í þau þar. Frumgögnin er hægt að sækja á vefsíðuna og þau má nota að vild nema til birtingar á beygingardæmum, enda sé uppruna getið. Gögnin hafa verið nýtt á fjölbreytilegan hátt, t.d. í leitarvélum á já.is, Vísindavef Háskólans, Snöru og íslensk-skandinavísku veforðabókinni Islex, í leiðréttingarforritum og við gerð tölvuleikja á borð við Netskrafl o.fl.
>
> **Mállýsing en ekki forskrift**
>
> Ástæðan fyrir því að birting beygingardæma hefur ekki verið leyfð er sú að BÍN er mállýsing en ekki forskrift. Það þýðir að ýmislegt sem ekki er endilega "réttast og best" birtist í BÍN, en þá jafnan með skýringum. Ef nota á BÍN sem grunn að leiðbeiningum eða kennsluefni þarf að taka úrtak úr gögnunum sem sérsniðið er að þeim þörfum. Ef gögnin úr BÍN eru notuð í núverandi mynd gæti nemandi haldið að "hendi" sé gott og gilt í öllum föllum og í hvaða samhengi sem er þótt sú notkun sé í raun takmörkuð við merkinguna "snerting við bolta" í íþróttamáli. Í BÍN eru líka eðli málsins samkvæmt stafsetningarafbrigði sem ekki eru í samræmi við núgildandi stafsetningarreglur.
>
> Rætt hefur verið innan stofnunarinnar að búa til úrtak úr BÍN sem m.a. mætti nýta í kennsluefni. Óskandi væri að hægt væri að hrinda því verkefni af stað sem fyrst. Enn fremur má vekja athygli á því að nýlega barst SÁM fjárstyrkur til að stórbæta þjónustu sína við almenning með uppsetningu nýrrar vefgáttar, Málið.is. Þar verða öll gagnasöfn stofnunarinnar um íslenskt mál og málnotkun aðgengileg á einum stað og leitarbær í einföldu viðmóti. Þar verður hægt að nálgast gríðarlegt magn upplýsinga. Stefnt er að opnun vefgáttarinnar síðar á þessu ári.

* [Vísir.is - "Guðrún Nordal skrifar: Orð um orð" (2016-03-16)](https://www.visir.is/g/2016160319173)

Vert er að nefna að viðskiptaleg notkun (e. commercial use) er ekki að fullu bönnuð þar sem vefþjónustur eins og til dæmis Snara og Íslex eru sagðar notast við gögn BÍN, en þeim er bannað að birta beygingarmyndirnar sjálfar öðruvísi en að veita tengil á vef Árnastofnunar þar sem umrædd BÍN beygingarmynd er birt. Þetta er einnig raunin á vefnum málið.is sem opnaður var síðari hluta árs 2016.

Bann við endurbirtingum beygingarmynda sem liður 4 í skilmálum hveður á um hefur verið varinn af forsvarsmönnum Árnastofnunar með útskýringum um að sumar beygingarmyndir sem þar er að finna séu ekki málfræðilega réttar, þær eru þó geymdar í grunninum á þeirri forsendu að vera vera notaðar í almennu íslensku nútímamáli. Þetta virðist ekki hafa verið skilgreint gagnafræðilega og má draga þá ályktun út frá því hvernig umræddar beygingarmyndir eru birtar á vef Árnastofnunar að þær séu einungis skráðar í grunninum í formi athugasemda. Gefið er í skyn að talsverð hætta sé á að gögnin séu þar með rangtúlkuð og með því reynt að réttlæta þær undarlegu skorður sem liður 4 felur í sér.

Forsvarsmenn Árnastofnunar lýstu á sínum tíma yfir áhuga á að útbúa sérstakan gagnahlutapakka (e. subset of the data) sem David Blurton gæti notað fyrir vefinn tala.is, en ekki er að fullu ljóst hvernig það ferli endaði. Í það minnsta er ljóst að vefurinn tala.is var ekki opnaður aftur, hugsanlega sökum þess að mega ekki birta sjálfar beygingarmyndirnar þrátt fyrir veittan gagnahlutapakka en stór hluti af tala.is verkefninu var að prófa sig áfram með notendaviðmót til að sýna einmitt beygingarmyndir orða. Mögulega spilaði einnig útgáfa vefsins málið.is inn í að tala.is fór aldrei aftur í loftið.

**Hvað eru mörg orð í þessum grunni? Þarf ekki bara að endurskapa hann sjálfstætt, undir stöðluðum frjálsum skilmálum?**

Í grunninum eru tæplega 300.000 beygingardæmi og hann er gerður af sérfræðingum í íslensku sem hafa væntanlega unnið hann úr fjölda gagna sem erfitt er að komast í. Þá hefur verið unnið að grunninum í rúman áratug. Því er ljóst að endursmíði yrði gríðarleg vinna og mun ákjósanlegra væri ef BÍN orðagrunnurinn yrði færður undir CC-BY-SA, MIT eða GnuGPLv3 skilmála.

* sjá [choosealicense.com - "GNU General Public License v3.0"](https://choosealicense.com/licenses/gpl-3.0/)

En því miður má vera öllum ljóst að það mun ekki gerast í nálægri framtíð nema fyrir tilstilli einhverra meiriháttar stefnubreytinga.

> "Við erum öll af vilja gerð að leysa þetta mál og harmar að svona sé fyrir komið" segir Guðrún Nordal forstöðumaður Árnastofnunnar. Árnastofnun krafðist þess að vefsíðan tala.is sem forritarinn David Blurtin varði hundrað klukkustundum í að smíða, yrði tekin niður.

* [Fréttatíminn.is - "Við leysum þetta mál" (2016-03-11)](https://www.frettatiminn.is/vid-leysum-thetta-mal/) ath: þessi frétt er ekki lengur aðgengileg á veraldarvefnum

> "Við leggjum metnað okkar í að öll okkar gögn séu opin og nýtist öllum sem vilja nota þau. Það er okkar aðalmarkmið og í stefnu Árnastofnunar, enda gögnin unnin fyrir opinbert fé. Við munum leysa þetta mál á farsælan hátt. Ég hvet David að hafa samband aftur."

* Guðrún Nordal, uppruni óþekktur

Ofangreind Guðrún Nordal var á þessum tíma að íhuga forsetaframboð, en hún dró framboð sitt til baka og stóð forsetaslagurinn að endingu á milli Davíðs Oddssonar og Guðna Thorlaciusar Jóhannessonar, og var sá síðarnefndi kjörinn forseti Íslands 2016-08-01.

> Ákveðið var að veita tvær viðurkenningar fyrir open source verkefni. Annars vegar APIs.is
>
> ..
>
> hins vegar Tala.is fyrir framúrstefnulega nálgun á uppflettingu á íslenskum orðum og beygingum, sem myndi, með leyfi Árnastofnunar, hjálpa við að efla íslenska tungu. David Blurton á heiðurinn að þessu framtaki.

* [Vísir.is - "Vefur Sin­fóníu­hljóm­sveitarinnar valinn vefur ársins" (2016-01-29)](https://www.visir.is/g/2017170128789)

Þrátt fyrir fögur orð Guðrúnar Nordal forstöðumanns Árnastofnunar um að leysa þetta mál urðu efndir litlar sem engar. Skapari vefsins tala.is var tilneyddur að taka vef sinn niður varanlega. Þegar þetta er skrifað (2019-09-21) [gegnir Guðrún enn stöðu forstöðumanns Árnastofnunar](https://arnastofnun.is/is/stofnunin/starfsfolk/gudrun-nordal), og skilmálar hafa ekki farið í gegnum neina endurskoðun. Þar með kemur tvennt til greina, að Guðrún geri sér ekki grein fyrir þunga liðar 4 í skilmálum eða að hún hafi einfaldlega ekki umboð til að aflétta þeim.

**Ha? Er mögulegt að sjálfur forstöðumaður Árnastofnunar geti ekki breytt skilmálum fyrir gögn BÍN?**

Hugsanlega ekki einhliða, gefið hefur verið í skyn að Árnastofnun eigi ekki höfundarrétt að öllum gögnum í BÍN orðagrunninum en hafi hinsvegar afnotarétt. Undir yfirborðinu sé þetta í grunninn höfundarréttarmál þar sem Árnastofnun haldi hlífiskyldi yfir handhöfum höfundarrétta einhverra hluta gagna í orðagrunni BÍN. [heimild vantar]

> Guðrún Nordal segir hinsvegar, í grein í Fréttablaðinu, að stofnunin geti ekki stuðlað að villandi framsetningu á gögnum og að birting beygingardæma væri mállýsing en ekki forskrift.

* [Fréttatíminn, issuu.com - "Gjaldtaka, boð og bönn munu kála íslenskri tungu" (2016-03-18)](https://issuu.com/frettatiminn/docs/18_03_2016_lr/2)

**Mín persónulega skoðun:** Það er til háborinnar skammar að BÍN orðagrunnurinn sé undir þessum íþyngjandi skilmálum, sérstaklega í ljósi þess að smíði hans var að hluta fjármagnaður með "tungutækniátaks"-styrk frá Menntamálaráðuneytinu og styrk úr Tækniþróunarsjóði. Þessir íþyngjandi skilmálar drepa allan hvata til að nota BÍN orðagrunninn í sjálfstæðum nýsköpunarverkefnum og í raun má segja að með skilmálunum haldi Árnastofnun á ákveðinn hátt íslenskri tungu í gíslíngu, sitji á henni líkt og eldspúandi dreki á gulli. Svo lengi sem BÍN skilmálarnir standa og ekki er til staðar annar heildstæður orðbeygingagrunnur hefur Árnastofnun einskonar einkaleyfi á birtingu beygingarmynda íslenskra orða.

Vert er að taka fram að sjálf tilvera BÍN grunnsins dregur eflaust einnig úr hvata til að smíða samskonar orðagrunn undir frjálsari skilmálum, það er að segja þar til maður áttar sig á stöðunni sem hér hefur verið lýst.

Þess vegna legg ég til að við tökum höndum saman og smíðum **Loka-Orð**, frjálsan íslenskan orðagrunn undir GnuGPLv3 skilmálum, án þess að nota eða styðjast við BÍN orðagrunninn á nokkurn hátt.
